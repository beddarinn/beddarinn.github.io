## Þunglyndissagan mín

Ég hef, eins og mjög margir Íslendingar, átt við kvíðavandamál að stríða. Fyrir meira en áratug fékk ég lyf sem voru "lundasefjandi og kvíðastillandi". Það virkaði. Svo fyrir u.þ.b. níu árum ákvað ég að fara af þeim þar sem ég var orðin frekar stabíl kona. Komin í samband, hætt að reykja, drekka, höndlaði matarfíknina mína og mér fannst ég vera í góðum málum á flestum vígstöðvum. 
<br><br>
Þegar ég varð ólétt af mínu öðru barni, beibí Kjárr, þá fékk ég grindargliðnun á 10. viku. Ég gat ekki gengið í margar margar vikur og varð mjög þung og leið yfir því. Um leið og beibí Kjárr mætti í heiminn byrjaði ég á geðlyfinu [Sertral](http://www.lyfja.is/lyfjabokin/lyf/Sertral "Lyfjabókin"). 
<br><br>
Það fór í magann á mér og eftir nokkrar vikur skipti ég yfir í [Esopram](http://www.lyfja.is/lyfjabokin/lyf/Esopram "Lyfjabókin"). Þau lyjfaskipti voru lítið mál og fann ekki fyrir þeim að neinu ráði. Í tvö ár var ég á Esopram og komin upp í hæsta styrk þegar ég fann áhrifin þverra og fór reglulega í það sem kallast "lægð". Ég fékk leyfi úr vinnu, hitti [sálfræðing](http://www.heilsustodin.is/index.php?option=com_contact&view=contact&id=29%3Aasdis-herborg-olafsdottir&catid=45%3Astarfsfolk&Itemid=115 "Ásdís Ólafsdóttir hjálpaði mér mikið") í fyrsta skipti hjá Heilsustöðinni í boði vinnuveitandans og fór í einskonar krísuþerapíu. Hélt að ég væri bara að díla við kvíða út af flutningum og vandræðum í hjónabandinu. Svo var ég rekin og hélt áfram að hitta sálfræðinginn og var í einhverjum tilfinningarússíbana um vorið 2016. 

## MDD - Major Depression Disorder

Þegar ég stóð mig að því að hafa verið í óskilgreindan tíma liggjandi uppi í rúmi að íhuga hvaða lyf væri hægt að nota til að slökkva bara á mér fyrir fullt og allt ákvað ég að fara á bráðamóttöku geðdeildar. Ég hafði gengið í gegnum margt um ævina en aldrei ígrundað sjálfsmorð af einhverri alvöru. _Og ég skildi þetta ekki...ég á tvö fullkomin börn, elskandi eiginmann, bestu vini í foreldrum og bróður og á fyrir reikningum um hver mánaðarmót._
<br><br>
Í viðtalinu á geðdeild kom í ljós að ég hafði fengið taugaáfall helgina áður sem var aðdragandinn að þessari djúpu lægð sem ég var komin í. Ég fékk róandi og var slefandi slök næstu daga heima hjá mér. Strákarnir voru í fríi og ég þurfti á öllu mínu að halda til að sjá um þá og sjálfa mig. Þetta var í júlí. 
<br><br>
Ágúst var mér mjög erfiður og ég komst að því að ég var varla vinnufær. Það var svo staðfest í september þegar ég var off heilu dagana. Í október fór ég svo aftur á bráðamóttökuna og byrjaði í greiningarferli sem endaði á MDD greiningu.
