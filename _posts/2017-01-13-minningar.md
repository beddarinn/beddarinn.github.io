---
layout: post
title: Fyrsta áfallið
excerpt: Grafið ofan í minningarkassann (þ.e. gúglað bloggið mitt)
tags: þunglyndi 
comments: true
image:
  feature: sample-image-5.jpg
published: true
---

Í gegnum tíðina hef ég siglt höfin sjö og tjúllast á þeim öllum. Ég hef tekið blússandi frekjuköst, skrifað í Velvakanda þegar mér mislíkar eitthvað og bloggaði alveg brjáluð þegar mér fannst brotið á mér og mínum. Það eina sem mér var sama um var hvað fólki fannst um mig ef það þurfti ekki að segja mér það sjálft.  
  <br><br>
Stuttu eftir að ég gaf út bókina mína fór ég í eitthvað mega stríð við Erp og Sigurjón Kjartansson sem snerist um að ég væri feit og Erpur væri drusla. Sigurjón tók þetta allt upp fyrir útvarpsþáttinn sinn og spilaði á rípít sem auglýsingu fyrir þáttinn sinn. Stór orð voru sögð en ég slökkti á bara á útvarpinu og öskraði inní mér. Ég hafði svo alveg ótrúlega mikla þörf fyrir að svara öllum, alltaf sem stóðu upp í hárinu á mér. Svaraði með kjafti og klóm og upplifði mig sem fórnarlamb. Ég heyrði aldrei hvað ég sagði en heyrði hátt og snjallt hvað Erpur sagði. Þegar þessi stóru orð birtust svo svört á hvítu í Undirtónum þá fékk ég taugaáfall. Ég geri mér grein fyrir því núna að það skiptir öllu máli hver segir hlutina. 
  <br><br>
Erpur hafði alltaf verið í miklu uppáhaldi hjá mér og við vorum vinir á tímabili, held ég. Mér fannst hann allavega mjög fyndinn og skemmtilegur og gerði mikið grín að stelpum sem voru að elta hann. Ég hóf mig yfir það en ég hefði ábyggilega snöggbráðnað hefði hann sýnt mér áhuga. Magga (sú sem sagði "stalstu fjarstýringunni" í Sódómu) var líka svona semivinkona á þessum tíma. Ég hafði allavega nokkrum sinnum komið heim til hennar og við farið út að leika saman og mér fannst hún flott týpa. Ég meina...hún lék í Sódómu. Allavega... það að þau tvö hefðu hists og talað um nákvæmlega hvað ég væri hrikalega feit og lýst því hvernig ég gæti ekki sofið hjá því ég væri svo viðbjóðsleg særði mig alveg nóg en að hún skildi hafa skrifað þetta niður á blað og sent á þriðja vin minn sem gaf úr Undirtóna...sem ég var að vinna hjá henti mér algjörlega yfir brúnina og ég eiginlega missti vitið í smástund. Það var heil klausa í blaðinu um mig og þegar ég las þetta fór hjartað upp í kok og heimurinn stóð kyrr. Vinir mínir sem ég var með tóku blaðið og öll undirtónablöðin á kaffihúsinu og hentu í ruslið. Svo var farinn rúntur um nánasta hverfi þar sem Undirtónum var eytt í mína þágu.  
 <br><br>
Sko. Ég var feit. En ég var á þeim stað í lífinu að ég skammaðist mín hrikalega fyrir að hafa ekki stjórn á því og ég hafði aldrei verið mjó. Vissi ekki hvað það var og drakk mig fulla til að hata mig aðeins minna. En að lesa svona sem rennur undan rifjum þriggja sála sem ég hafði deilt hjarta mínu með á einhverjum tímapunkti var það sárasta. Ég hafði greinilega sært Erp meira en ég hafði gert mér grein fyrir á þessum tíma og ég held að þau hafi bæði bara gert ráð fyrir að ég stæði þennan storm af mér eins og alla aðra. Magga bloggaði meira að segja stuttu seinna að ég væri komin í fýlu og gerði eitthvað grín að því. Hún gerði sér greinilega engan veginn grein fyrir áhrifum orða sinna. 
<br><br>
Þetta var árið 2003. Ég þurfti að gúgla smá og skoða blogg til að muna þetta en sem betur fer er þetta það fjarlæg minning að hún hefur ekki áhrif á mig í dag. Við vorum öll með sjúklega stóran kjaft og gerðum okkur ekki grein fyrir hvað það skiptir miklu máli að sýna aðgát. Ef mér hefði verið sama um þau hefði þetta ekki haft áhrif á mig. En mér var ekki sama um þau. Mér fannst þau vera betri en ég. Og kannski þess vegna sem ég fékk taugaáfall.
 <br><br>
Minnimáttarkennd er alveg ótrúlega sterkt heilkenni. Grefur undan góðmennsku og elur á öfund. Það er ótrúlega erfitt að miða sig ekki við aðra og það er ótrúlega skrýtið að þegar maður hittir fólk sem maður heldur að hafi það svo frábært og er síðan bara í andlegum vandræðum þá gefur það manni von. Við erum öll að gera okkar besta. Árið 2003 vissi ég bara ekki hvað mitt besta væri. 
