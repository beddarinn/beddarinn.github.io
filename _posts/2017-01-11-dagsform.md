---
layout: post
title: Dagsform
excerpt: Ég er ennþá að gúddera þennan sjúkdóm
tags: þunglyndi 
comments: true
image:
  feature: sample-image-3.jpg
published: true
---

Í dag hringdi geðsvið Landspítalans í mig og var að tékka hvort ég vildi vera með í HAM hópnum sem byrjar í enda mánaðar. HAM er huglæg atferlismeðferð og þegar ég mætti á bráðamóttökuna var það ráðið sem ég fékk frá þeim. Ég sagði já, takk. Ég veit ekki alveg hvort Virk tekur þátt  þeim kostnaði, ég býst ekki við því. 

## Hóptími í HAM

Fyrsti tíminn er rétt fyrir mánaðarmót og þarna verðum við 15-18 manns sem öll höfum væntanlega komið við á bráðamóttöku geðdeildar síðustu mánuði. Ég veit ekki alveg við hverju ég á að búast en eftir að hafa verið í 12 spora samtökum þá held ég að þetta sé voðalega svipað sporavinnunni. En í hóp. Hmmm... ég verð að játa að ég er ekkert rosalega bjartsýn á að uppgötva eitthvað nýtt þarna. 
  <br><br>
En kannski er það bara hroki í mér. Kannski verður þetta æðislegt. Kannski endurfæðist ég og verð æðisleg.   

## Fjölmiðlar

Viðbrögðin við þunglyndinu mínu komu mér svolítið í opna skjöldu og núna veit ég að færslan á Facebook #facebookjátningar var birt í Mogganum. Þá skil ég af hverju svona margir ókunnugir voru að senda mér vinabeiðnir en ég hef varla svarað neinum. Ég tek það ekki persónulega þó að fjölmiðlar bendi á bloggið mitt því ég trúi því frá dýpstu hjartarótum að saga mín er saga mjög margra. Ég er íslensk móðir ungra barna sem bý í samfélagi þar sem myrkrið er þungt, lífið er dýrt og álagið mikið. Maður skuldar alltaf einhversstaðar. Og mér finnst gott að skrifa það frá mér og ég mæli heilshugar með því ef þú ert í sömu sporum. Það er eitthvað við að smella á "commit" sem tekur pælingarnar frá manni og maður þarf ekkert að velta þeim fyrir sér meira. 
  <br><br>
Og þar sem ég er tilbúin að setja söguna mína á internetið fannst mér ég ekki geta sagt nei við fréttamann RÚV sem er að gera fréttaskýringar um geðheilbrigði þessa vikuna. Ég fór í smá viðtal í morgun sem verður birt í fréttum í kvöld eða á morgun. Ég veit ekki alveg. Ég á nefnilega mun auðveldara að tala um þetta eftir að vera byrjuð að blogga. Ekki það að ég hafi nokkurn tímann átt erfitt með að tala um nokkurt málefni nokkurntímann ever. Ég man að það þurfti að þagga niður í mér á milli allra laganna þegar ég var í hljómst. Var alltaf að segja í rosa löngu máli frá lögunum og fannst alveg óskaplega gaman að deila þeim með gestum. Þunglyndi er ekki beint gamanmál þó er það vert umræðuefni og mér finnst merkilegt hvað mér hefur verið tekið opnum örmum. Mér finnst líka merkilegt hvað fólk tengir mikið við þunglyndi, streitu og kvíða. Af hverju er þetta ósýnilegur sjúkdómur svona margra? Það er ekkert að óttast. Það eina sem hægt er að fá er hjálp. 
<br><br>
Ég er á lyfjum en samt einhvernveginn bara hálf. Ég get verið rosalega hress og skemmtileg í smástund en svo þarf ég bara að vera kyrr og stara þess á milli.  Og þetta blogg mun bera þess merki. Kannski einhverjir séu að vona að ég verði fyndin og skemmtileg hérna. Ég myndi ekki búast við því. Ég er nefnilega orðin ógeðslega leiðinleg týpa. Alltaf kyrr. Að stara. Eins og fífl. Og nenni ekki út í búð. Men hvað ég nenni ekki út í búð.  
